# "Ας SOSουμε τα ζώα"
ΣΥΝΕΡΓΑΤΙΚΟ ΕΡΓΟ

Τίτλος έργου: «Ας SOSουμε τα ζώα»

Όνομα ομάδας: "Eco Team"

# Συμμετέχοντα σχολεία

•	Νηπιαγωγείο Λίμνης Ευβοίας

•	32ο Νηπιαγωγείο Θεσσαλονίκης

•	2ο Νηπιαγωγείο Γαργαλιάνων

Θέμα: Απειλούμενα ζώα με εξαφάνιση 

# Αφόρμηση/Ιδέα  για το έργο

Στο  ευρωπαϊκό έργο eTwinning με τίτλο “Eco Team” στο οποίο συμμετέχουμε, ένα από τα «οικολογικά αφιερώματα» του έργου αφορά δραστηριότητες σχετικές με τη βιοποικιλότητα και τα απειλούμενα με εξαφάνιση ζώα στις χώρες των σχολείων εταίρων.
Τα ελληνικά σχολεία του έργου διαλέξαμε να ασχοληθούμε με τα παρακάτω τρία ζώα που ζουν στις ελληνικές θάλασσες

•	Τη χελώνα Καρέτα Καρέτα (caretta caretta)

•	Τη φώκια Μονάχους Μονάχους (monachus monachus)

•	Τη φάλαινα Φυσητήρα (Physeter macrocephalus -το τρίτο μεγαλύτερο ζώο του πλανήτη)

Επιλέξαμε το ρομπότ mTiny επειδή το Πάντα, ως «πρώην» απειλούμενο με εξαφάνιση ζώο- μετά από χρόνια και πολλές προσπάθειες το 2016, η Διεθνής Ένωση Προστασίας της Φύσης (IUCN) ανακοίνωσε ότι το μοναδικό αυτό είδος έχει αναβαθμιστεί από "απειλούμενο" σε "τρωτό" στον παγκόσμιο κατάλογο ειδών που κινδυνεύουν να εξαφανιστούν, μετά από αύξηση πληθυσμού σχεδόν 17% σε μια δεκαετία - γνωρίζει και μπορεί να συμβουλεύει και να καθοδηγεί.

# Στόχοι

Οι μαθητές/τριες:

•	Να γνωρίσουν τα απειλούμενα με εξαφάνιση ζώα των ελληνικών θαλασσών, τους κινδύνους που διατρέχουν και να ευαισθητοποιηθούν για τη διάσωσή τους.

•	Να κατανοήσουν ότι η Tεχνητή Nοημοσύνη  μπορεί να χρησιμοποιηθεί στην επίλυση περιβαλλοντικών προβλημάτων.

•	Να αποκτήσουν δεξιότητες επίλυσης προβλημάτων, κριτικής και υπολογιστικής σκέψης, κωδικοποίησης και προγραμματισμού.

•	Να καλλιεργήσουν ικανότητες συνεργασίας, επικοινωνίας, ομαδικότητας.

# Προαπαιτούμενες γνώσεις

Τα παιδιά να γνωρίσουν και να εξοικειωθούν με:

•	το εκπαιδευτικό ρομπότ mTiny και τις συμπεριφορές του

•	τον μικροελεγκτή Micro:bit 

•	τη χρήση των κωδικών QR

# Περιγραφή

Τα παιδιά θα φτιάξουν μία μακέτα όπου στο πεδίο κίνησης του ρομπότ mTiny -Πάντα θα υπάρχουν 4 «σταθμοί-κίνδυνοι»: 

1.	Δίχτυα ψαρέματος	
2.	Φωτισμένα κτίρια στην παραλία
3.	Αλιευτικά σκάφη
4.	Ρύπανση (πλαστικά)
   
Οι εκπαιδευτικοί θα φτιάξουν κάρτες με QR codes οι οποίες θα τοποθετηθούν στους σταθμούς (1 στον καθένα).Οι κάρτες θα περιέχουν βίντεο με το Πάντα να ενημερώνει τα ζώα για τους κινδύνους και να υποδεικνύει στους ανθρώπους τρόπους διάσωσης των 3 θαλάσσιων ζώων.

Τα παιδιά με την βοήθεια των εκπαιδευτικών θα αξιοποιήσουν τους μικροελεγκτές Micro:bit ενσωματώνοντας στις συσκευές έτοιμα προγράμματα species counter.:

Στην μία συσκευή Micro:bit (https://microbit.org/news/2020-05-30/microbit-at-home-saving-sea-turtles/) όταν πέσουν τα επίπεδα φωτός (σούρουπο, νυχτώνει), θα ανάβουν τα φώτα LED δείχνοντας μια χελώνα. Αυτό θα μας υπενθυμίζει ότι πρόκειται για νεογέννητα χελωνάκια και πρέπει να προσέξουμε και να σβήσουμε τα φώτα από τα κτίρια της παραλίας ώστε να μη χαθούν τα νεογνά και να βρουν το δρόμο προς τη θάλασσα.

Στην άλλη συσκευή θα ανάβουν τα LED όταν το φως είναι κάτω από ένα συγκεκριμένο επίπεδο (για να υποδείξει ένα συγκεκριμένο βάθος θάλασσας). Θα εκπέμπει επίσης έναν παλμικό ήχο υψηλής συχνότητας για να κρατήσει μακριά θαλάσσια ζώα και να μην παγιδευτούν σε δίχτυα ψαρέματος. 

Τέλος, τα παιδιά θα δημιουργήσουν ένα ασφαλές θαλάσσιο μονοπάτι και θα προγραμματίσουν το mTiny -ρομπότ να το ακολουθήσει και να οδηγήσει τα ζώα σε ασφαλές σημείο αποφεύγοντας τους κινδύνους.

# Απαιτούμενος εξοπλισμός 

Για καθένα από τα σχολεία του συνεργατικού έργου απαιτούνται:

•	 Makeblock mTiny Discover Kit 

•	 micro:bit v2 starter:kit  (2 τμχ)

Το εκτιμώμενο κόστος είναι περίπου 300 € ανά σχολείο

# Υλικά για τη μακέτα

•	Μακετόχαρτο ή χαρτόνι κανσόν

•	Ανακυκλώσιμα και «άχρηστα» υλικά για την κατασκευή των σταθμών





